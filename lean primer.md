Artikkeli avaa metaforalla vertaamalla viestikilpailua johtamiseen. 
Viestikilpailussa suurin osa resursseista on koko ajan käyttämättömänä, 
mutta se ei ole turhaa, sitä aikaa ei voi käyttää paremmin: “Katso 
viestikapulaa, älä juoksijoita”. Yleisistä väärinkäsityksistä huolimatta 
hallintatyökalut ja turhuuden vähentäminen eivät ole leanin keskeisimmät 
pilarit. Molemmat ovat hyvin tärkeitä asioita leanissa, mutta varsinaiset 
leanin kaksi pilaria ovat jatkuva parantaminen ja ihmisten 
kunnioittaminen.

Leanin tavoite on taas tuottaa arvoa kestävästi ja nopeasti. Ei siis ole 
tarkoitus käyttää juoksijoita mahdollisimman paljon, vaan on keskityttävä 
saamaan viestikapula perille mahdollisimman nopeasti.

Leanin perusta on leanin mukaan toimiva yrityksen johto. Jotta managerit 
voisivat oikein selvittää, mikä on turhaa ja mitä pitäisi parantaa, heidän 
on mentävä paikan päälle seuraamaan niitä työntekijöitä, jotka ovat 
suoraan tuottamassa arvoa. Perustan lisäksi jatkuvaan parantamiseen kuuluu 
se, että työntekijät voivat itse huomata epäkohtia ja yrittää ratkaista 
ne. Tiimit luovat omat standardinsa, joita sitten kehitetään pienillä 
parannuksilla jatkuvasti. Hyväksi havaittuja parannuksia ehdotetaan muille 
tiimeille.

Leanin keskiössä on 14 periaatetta, jotka voisi tiivistää suunnilleen 
näihin: ajattele pitkällä tähtäimellä, pidä vahvat tavat joiden päälle 
kehittää, managerit opettavat ja seuraavat työtä suoraan, testaa pieniä 
asioita ja vakinaista hyvin testatut ja hyväksi todetut asiat. Lisäksi 
keskiössä on tuotekehitys: kehityksessä on keskityttävä epävarmoihin 
tekijöihin, aikaiseen testaukseen ja palautteeseen ja jatkuvaan 
integraatioon ja suuren kokoluokan testaamiseen.
